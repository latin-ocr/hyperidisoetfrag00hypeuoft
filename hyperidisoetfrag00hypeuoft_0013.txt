PRAEFATIO

in Philippidem paullo post mortem Philippi actam
esse e c. 8 paene probatum est3 superstes enim adhuc
erat rex Macedonum, cum Philippides decretum ferret,
de quo eum accusat Hyperides⁹ mortuus autem, cum
res ad iudices deferretur. Anno igitur a. C. 336
exeunti tribuenda esse videtur oratio ; dissentit autem
Blass, qui vivo Philippo habitam esse censet. In
Athenogenem orationem scripsit Hyperides annis plus
quam centum quinquaginta post bellum Persicum iam
peractis (c, 32), id quod annum inter 328 et 323 clare
indicat. Iisdem fere temporibus habitam esse orationem
pro Euxenippo iamdudum docuit Comparetti; utrum
ante causam Athenogeneam an post illam, non liquet.
De ceterarum duarum temporibus locus dubitandi
’ nullus est. Anno 324 exeunte vel 323 ineunte Demo-
sthenem in re Harpalica accusavit orator noster; anno
, 322, post obsidionem Lamiae et victoriam contra
Leonnatum habitam, et ante pugnam apud Crannonem
infelicem, orationem funebrem in honorem Leosthenis
et sociorum eius peroravit. Quattuor ferme mensibus
postea peractis orator ipse victoris Antipatri vindictam
passus est.

Praeter sex orationes, quarum unam integram,
ceteras magna ex parte servatas habemus, messis non
parva est fragmentorum, a scriptoribus aliis citatorum.
Haec, ne verba Hyperidis ulla deessent, editioni meae
subieci; sed colligendi laborem alii antea sustinuerunt.
Numeros fragmentorum quales in editione Blassiana
tertia sunt retinui ; in orationibus perditis numerandis
(quarum nomina sexaginta sex commemorata sunt)
etiam sex conservatarum rationem habui, ut una fiat
series. Citationes ipsas breviter transcripsi, ita tamen
ut verba oratoris ipsius nulla praeterirem; eadem
fusius in editione Blassiana inveniet lector. Omnes ex
ipsis scriptoribus, unde haustae sunt, denuo repetivi.

F. G. K.

S cribeba m Londini
prid. Id. Nov. A.D. mciviw.

vii

